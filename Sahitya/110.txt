मौनतापछिकहिलेकाहीँ म मौन बस्ने गर्छु  म मौन बस्दा मेरा वरिपरिका अरू बेखुसी हुन्छन् र म कताकता खुसी भइरहेकी हुन्छु  किनभने मेरो मौनताले पक्कै पनि कम्तीमा एउटा कविता त जन्माउने गर्छ "
	कहिलेकाहीँ म मौन बस्ने गर्छु  म मौन बस्दा मेरा वरिपरिका अरू बेखुसी हुन्छन् र म कताकता खुसी भइरहेकी हुन्छु  किनभने मेरो मौनताले पक्कै पनि कम्तीमा एउटा कविता त जन्माउने गर्छ  
	हुरी चल्नुअगाडि वातावरण पनि सुनसान हुन्छ  मौसम पनि धुम्म पर्छ  म पनि कविता जन्माउनुअगाडि त्यस्तै हुन्छु  जसरी छोरा आदिभलाई जन्म दिनुअगाडि प्रसवकथाको एउटा अध्याय लेखियो मभित्र त्यसरी नै कविता र कविताहरूलाई जन्म दिनुअगाडिका कैयन् प्रसवकथाहरू लेखिएका छन् मभित्र  
	मलाई जन्म दिने बाबा चाहनुहुन्थ्यो छोरीले वामपन्थी राजनीति गरोस् र यो देशको बागडोर सम्हाल्न सक्ने गरी कुनै नेता बनोस्  मलाई जन्म नदिने बाबा चाहनुहुन्थ्यो स्नातकोत्तरपछि छोरीले कुनै कलेजमा पढाओस् र लोकपि्रय प्राध्यापक बनोस्  
	आफ्ना दुवै बाबाहरूको चाहनाको बाटोलाई छोडेर मैले अर्कै बाटोलाई रोजेँ  यो बाटो मेरो नितान्त आफ्नो बाटो हो  यो बाटोलाई तपाइर्ं कविताको नाम दिन सक्नुहुन्छ  यो बाटोलाई तपाइर्ं साहित्यको नाम दिन सक्नुहुन्छ  
	कहिलेकाहीँ सोच्ने गर्छु कविता नभएको भए जीवनको क्यानभास कति खँुडे हुन्थ्यो होला  कविता नभएको भए जीवनको इन्द्रेणी कति बेरङ्ग हुन्थ्यो होला म बग्छु सकेसम्म कविताको नदीमा कविता नै बनेर बग्छु  नसके कविता बन्ने प्रयास गरेर बग्छु  यसरी कविताको नदीमा बग्दा कतिकति मानक आदर्शहरू भत्काएर बग्छु कतिकति वर्जित सिमानाहरूलाई जिस्काएर बग्छु कतिकति आगोका फूलहरूमा टेकेर बग्छुर यी बगाइहरूको क्रममा अरु त केके पाउँछु कुन्नि  एउटा कुरा पाउनुको अनुभूतिले मलाई सधैँ पुलकित बनाइरहन्छ त्यो हो आफैंलाई पाउनुको अनुभूति  
	याद कुन रङ्गको हुन्छ कुन्नि  जुन रङ्गको भए पनि कवितासँगको मेरो यात्रा र त्यो यात्रासँग जोडिएका यादहरूको क्यानभास उस्तै छ  त्यो क्यानभासमा पोतिएका प्रत्येक चित्रको रङ्ग उस्तै छ  गाढा र कहिल्यै नमेटिने  यसो पछाडि फर्किएर हेर्दा कवितासँगको आफ्नो दुई दशकको यात्रा असाध्यै रोमाञ्चक लाग्छ मलाई  आफू जन्मिएको ठीक एघार वर्षपछि बिक्रमाब्द  सालमा पहिलोपटक कविता लेखेकी थिएँ र स्कुलमाथिको चौतारीमा बसेर केही साथीहरूलाई त्यो कविता सुनाएकी थिएँ मैले  त्यतिबेला कविता सुनाउँदाको लाज सङ्कोच गुद्गुदी र रोमाञ्चकताका हर भावहरू आज पनि उत्तिकै ताजाताजा लाग्छन्   
	जब जोडिएँ संरक्षण कविता आन्दोलनसँग जोडिएँ आफ्नै ढुङ्गामाटो र पाखापखेरासँग  जोडिएँ क्रिच नलगाउने मान्छेका मौलिक अनुहार र अर्गानिक गन्धहरूसँग  एकल कविता वाचनका निम्ति मञ्चमा उभिँदा लागिरह्यो म आफ्ना प्रतिनिधि कविताहरूका साथमा होइन आफ्ना प्रतिनिधि आस्थाहरूका साथमा उभिएकी छु  यी र यस्तै दुर्लभ अनुभव र अनुभूतिहरू नै हुन् मेरा जीवनका अकाट्य पुँजीहरू  
	सम्पूर्ण रूपमा भरिनका लागि सम्पूर्ण रूपमा रित्तिन जरुरी छ सायद  प्रत्येकपटक आफू रित्तिएर नयाँ कविता लेख्दाको पूर्ण अनुभूति आफैंमा वर्णनातीत हुन्छ  पटकपटक रित्तिएर पटकपटक भरिनु कविताका घडाहरूसँगको यो साइनो आफ्नै नसानसामा बग्ने रगतको साइनोझैं प्रगाढ र आत्मीय अनुभूत भइरहन्छ  त्यसो त हामी आफ्नै रगतको लय रङ्ग र प्रवाहलाई कति बुझ्छौँ कुन्नि  जे होस् बुझेर पनि बुझ्न बाँकी अनि खोजेर पनि खोज्न बाँकी कविताको सत्य र सौन्दर्य जति ज्ञात लाग्छ त्यति नै अविज्ञात पनि लाग्छ   
	पृष्ठभूमिमा पिङ्गलाका नीलडामहरू बोकेर भर्तृहरिहरू जन्मन्छन्  पृष्ठभूमिमा समयसंचेतनाका प्रबल आवेगहरू बोकेर देवकोटाहरू जन्मन्छन्  कविहरूको कुरा गर्दा हिजोका भूपि शेरचन र गोपालप्रसाद रिमालहरूदेखि आजका श्यामल र तीर्थ श्रेष्ठहरू उत्तिकै पि्रय लाग्छन्  उताका पाब्लो नेरुदा र अवतारसिंह पाशहरूदेखि यताका कृष्ण सेनहरूको कवितात्मक विगुलले उत्तिकै झकझकाइरहन्छ मलाई अनि मेरो चेतनालाई  पक्कै पनि हिजो जस्तै आज पनि कविहरूको भिड छ कविताहरूको भीड छ  यो भिडमा भिड नै बनेर नहराऊँ म  यही सोचेर म कविता लेख्दिनँ मात्र कविताका बारेमा चिन्तन पनि गर्छु   
	त्यसो त विश्वप्रसिद्घ कवि एलेन गिन्सवर्गले भनेका छन् माई म्याडनेस इज डियर टु मी  हाम्रै देशका महाकवि लक्ष्मीप्रसाद देवकोटाले पनि जरुर साथी म पागल भन्दै पागलपनाको स्वीकारोक्ति पोखेका छन्  देवकोटाको स्वघोषित पागलपनामा विद्रोहको आगो छ  चर्को व्यङ्ग्यात्मकता र वगावत छ  कहिलेकाहीँ हाम्रो समाजले पनि कविहरूलाई पागल प्राणीको संज्ञा दिने गर्छ  अब सायद कविहरूले यो नजिरको विरुद्घमा बोल्ने बेला आएको छ  पक्कै पनि कवि हुनु भनेको पागलपनाको अचेतधर्म होइन यो त संवेदना र संचेतनाको सचेतकर्म हो एउटा  समाजप्रति एउटा सामान्य भरिया मजदुर र मगन्ते त जिम्मेवार हुन्छ भने कविहरू कसरी गैरजिम्मेवार हुन सक्छन्  कविता लेख्दाका प्रसवपलहरूमा पागलपनको हदसम्म डुब्नु बेग्लै कुरा तर कविता आफैंमा फगत पागलपनको उपज मात्र हो भने कसरी मान्न सकिन्छ  समाजशास्त्रकै एउटा अभिन्न अङ्ग हुन् कविहरू पनि  यसर्थ मैले जे लेखेँ पागलपनामा लेखेँ भनेर सामाजिक जवाफदेहिताबाट पलायन हुन पाउँदैनन् आजका कवि  कहिलेकाहीँ कविहरू बिल्कुलै अफ द बिट भइदिन सक्छन् तर त्यो अफ द बिटमा पनि चेतनाको गन्ध त आउनैपर्छ कतै न कतै कुनै न कुनै रूपमा   
	इतिहास साक्षी छ कविता परिभाषाको आवरणभित्र लुक्न मन पराउँदैन  अर्को शब्दमा भन्नुपर्दा परिभाषाको आवरणभित्र अटाउँदा पनि अटाउँदैन कविता  अरूले बनाइदिएको परिभाषाको बाटोमा हिँड्न पनि रुचाउँदैन कविता  कुनै निश्चित आकारमा आकारबद्घ वाद सिद्घान्त त झन् धेरै परको कुरा  फेरि पनि हामी कवितालाई थरीथरीका परिभाषाका लुगाहरू पहिराइदिइरहन्छौँ  बेलाबेलामा आफैंले कवितालाई पहिराइदिएको लुगा आफैंले फुकालेर नयाँ लुगाले सुसज्जित गराई पनि रहन्छौँ कवितालाई  कविताको व्याप्तिको अगाडि कवितालाई पहिराइदिने लुगा साह्रै लघु र लघुत्तम लाग्छन्  जे होस् कविहरू कविताको निम्ति विभिन्न परिभाषा र अवधारणाको लुगा निर्माण गर्न दुस्साहस गर्न मन पराउँछन्  मन पराउँछु म पनि   
	मलाई लाग्छ कविता आफैंमा एक आविष्कार हो  एउटा यस्तो आविष्कार जुन कहिलेकाहीँ वाचाल हुन्छ कहिलेकाहीँ मौन  कहिलेकाहीँ आँधीबेहरी हुन्छ कहिलेकाहीँ आगो  समग्रमा मेरो निम्ति कविता बहुआयामिक आविष्कार हो  आफ्नै आविष्कारको ऐनामा आफ्नो अनुहार हेर्नुको मज्जा नै बेग्लै  
	म मान्दछु मौनताको शक्ति अपरिमित हुन्छ  रमण महषिर् र अन्य थुप्रै महापुरुषका मौनताको गुरुत्वले तानिरहन्छ मलाई  स्पिक ओन्ली ह्वेन युअर ओड्स आर मोर ब्युटिफुल देन साइलेन्स भन्ने भनाइ पनि उत्तिकै पि्रयकर लाग्छ मलाई  कविता शब्दकै माध्यमले लेखिन्छ  यसर्थ कवितामा पूर्ण मौनताको कल्पना कोरा कल्पना मात्रै हुन सक्छ  फेरि पनि आंशिक मौनता त सम्भव छ नि कवितामा कम्तीमा मलाई त्यस्तो लाग्छ  राम्रा कविहरूले कवितामा थोरै बोलेर धेरै कुरा भन्न सक्ने सामथ्र्य राख्छन्  नराम्रा कविहरू कवितामा धेरै बोल्छन् र थोरै कुरा मात्र भन्न सक्छन्  कवितामा थोरै बोलेर धेरै कुराहरू भन्नु अर्थात कवितामा आंशिक मौनताको अभ्यास गर्नुयसलाई मैले एउटा चुनौतीको रूपमा लिदै आएकी छु  हो म कवितालाई जति आराध्य सोच्छु त्यति नै आराध्य सोच्छु कविताको आंशिक मौनताको चुनौतीलाई पनि   
	त्यसो त गहिरो प्रेममा प्रेमीप्रेमिकाहरू एकअर्काका चरित्र स्वभाव अनि बाँच्ने र सोच्ने शैलीमा समेत गहिरैसँग रूपान्तरित हुन पुग्छन्  बिनाकुनै आग्रह एकअर्काका आग्रहहरूमा समाहित हुन पुग्छन्  कविता लेख्दा होस् वा कविताका बारेमा सोच्दा नै किन नहोस् मलाई मानिसको चरित्र भोगाइ र संवेदनाहरूले आग्रह गर्दछन् प्रेमीले झैं  त्यहाँ आफ्नो पनि चरित्र संवेदना कला र विचार मिसाएर लेख्दा मलाई कविता भएको आभास हुन्छ  
	अन्य धेरै कविहरूलाई सोधेजस्तै मलाई पनि अक्सर सोधिने एउटा प्रश्न छ कविता लेखेर के पाउनुभयो तपाइंले  मलाई लाग्छ कविता र निःसर्त प्रेमका बीचमा सधैं एउटै दिशा र भावको सम्बन्ध हुने गर्छ  जसरी निःसर्त प्रेमले फगत दिन्छ मात्र लिन जान्दैन  त्यसरी नै कविताका ज्ञात अविज्ञात गन्धहरूको बीचबाट म भन्न सक्छु कविताले पनि मलाई सधैं दिएको मात्र छ यसले मसँग लिएको केही छैन  कविता लेखेर के पाउनु भो भनेर सोध्नेहरूका निम्ति मेरो सधैं एउटै जवाफ हुने गर्छ कविता लेखेर के मात्र पाएको छैन भनेर सोध्नुस् न बरु  
	बागी सारङ्गी नै किन त  यतिबेला भने यो पनि अर्को प्रश्न हुन सक्छ  सारङ्गी करुणाको प्रतीक  सारङ्गी सीमान्तकृतहरूको प्रतीक  सारङ्गी खोक्रो पेट हुनेहरूको प्रतीक  रेटिँदारेटिँदा रेटिनुको पराकाष्टामा सारङ्गीबाट निस्कने धुन पनि विस्फोटन हुन थाल्दो रहेछ  मेरो कविताको बागी सारङ्गीमा तिनै विस्फोटित धुनहरू सुन्न सक्नेछन् पाठकहरूले  कोमलाताभित्र कोमलता मात्र होइन निषेध विद्रोह र प्रतिवादको लाभा पनि हुन्छ  त्यही लाभामा रूपान्तरित आस्थाहरू पढ्न सक्नेछन् पाठकहरूले   
	चैत महिना अर्थात् मेरो छोराको जन्ममहिना अर्थात् मेरो पि्रय साथीको जन्म महिना  संयोगले यही चैत महिना बागी सारङ्गीको पनि जन्म महिना बन्यो  चैत महिना अर्थात् यो हावाहुरीको पनि महिना  कहिले हावाहुरीको भैरवनृत्य र कहिले हावाहुरीको ताण्डवनृत्य चल्ने महिना  यो हावाहुरीको गतिलाई रोक्ने सामथ्र्य मेरा कविताहरूमा नहोला पक्कै  तर यो हावाहुरीलाई शल्यक्रिया गर्ने विश्वास भने छ मसँग   
	अहिले म त्यही विश्वासको यात्रामा छु  म कविताको यात्रामा छु   
	 
"
