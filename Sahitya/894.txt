अढाइ वर्षपछि घर"ठ्याक्कै अढाइ वर्षपछि घर जाँदै थिएँ  घर यो शब्दमा मान्छे कति सुरक्षित महसुस गर्छ थाहा छैन  ""
	ठ्याक्कै अढाइ वर्षपछि घर जाँदै थिएँ  घर यो शब्दमा मान्छे कति सुरक्षित महसुस गर्छ थाहा छैन  अपनत्व र प्रेमले कति सिञ्चित हुन्छ  आड सुरक्षाको आधार विश्वासको  घर केवल ओत मात्र होइन  घर अढेस लाग्ने भित्तो मात्र होइन  पाइला अड्याउने भुइँ मात्र पनि होइन  घर आफूलाई थुन्न मिल्ने ढोकाभित्रको संसार मात्र पनि होइन  तर मैले कुनै बेला प्रेममा अन्धो भएर आफ्नै घरलाई नराम्ररी लात हानेको थिएँ  नयाँ घर बसाउनलाई आफ्नो पुरानो घर भत्काएको थिएँ  नयाँ सम्बन्ध जोड्ने लोभमा आफूलाई एउटा सम्बन्धबाट उखेलेर हुत्याएको थिएँ  घरजहाँ हरेक मान्छेको अस्तित्वले जरा हालेको हुन्छ  आफूलाई जहाँ लगे पनि जसको बनाए पनि गन्ध रहिरहन्छ जसरी रहन्छ उसको शरीरमा आफ्नै पसिनाको गन्ध नबदिलिईकनै  जसरी रहिरहन्छ माटोको गन्ध उखेलिएको बिरूवामा  जति धोए पनि जति पखाले पनि कोषकोषमा रहन्छ त्यै माटो अनि खनिजको पोषण  हो नयाँ सम्बन्ध जोड्ने क्रममा मैले मेरा बूढा बाआमाको मप्रतिको आसक्ति वात्सल्य र ममताको निर्ममतापूर्वक उपेक्षा गरेको थिएँ  मेरी बहिनीलाई दाजुबाट पाउने स्नेहबाट वञ्चित गरेको थिएँ   
	 
	तर सबभन्दा त धेरै आफै रित्तिएँ हावामा उडेर गएको आफ्नो नयाँ सम्बन्धको आकार पहिल्याउँदा पहिल्याउँदै  हो म आँखा नदेख्ने भएको थिएँ जति बेला प्रेममा निर्लिप्त भएको थिएँ  म धेरै नै पश्चात्तापले भरिएको मुड र अलिकति उत्साह लिएर घर जाँदै थिएँ  आफूले गरेको पाप पखाल्न जाँदै थिएँ  काठमाडौं पुगेको भोलिपल्ट मैले विराटनगरका लागि फ्लाइट निश्चित गरिसकेको थिएँ  साढे चार बजे  तर फ्लाइट ठ्याक्कै आधा घन्टा ढिलो भो  किरण मलाई एयरपोर्टसम्म छोड्न आयो  म विराटनगरबाट फर्केपछि कतै घुम्न जाने सर्त छाड्दै ऊसँग एयरपोर्टमा बिदावारी भएँ  करिब पौने छ बजे विराटनगर विमानस्थलमा प्लेन ल्यान्ड गर्यो  शीतलहरले वायुमण्डल धमिलो बनाएको थियो  साँझ पर्नपर्न आँटेको  चराहरु चिरबिरचिरबिर गर्दै आफ्नो वासस्थानमा फर्कंदा थिए  मलाई त्यो आवाज मीठो लाग्यो  म पनि त दिनभरि अनन्त फिँजिएको आकाशमा भौंतारिएर रात परेपछि आफ्नो गुँड फर्केको चराझैं घर फर्किरहेको थिएँ  एयरपोर्ट बाहिर निस्केर एउटा रिक्सा पक्रेँ  वर्षौंपछि म आफ्नो ठाउँ पुग्दै थिएँ  अढाइ वर्षदेखि यो ठाउँ यो परिवेश रातको असत्रय सपनामा मृगतृष्णा बनेर आइरहेको थियो  कञ्चनबारीबाट दायाँतिर रिक्सा मोडिँदा अलिकति हावा चल्यो  त्यो हावाको झोँक्काले मलाई विराटनगरमा बितेको मेरो सिङ्गो बाल्यकाल याद दिलाएर गयो  एकदमै परिचित हावा थियो त्यो  पहिलेपहिले पनि त्यसै गरी छोएर जान्थ्यो  कुत्कुत्याएर जान्थ्यो  हावासँगै मेरो बुवाको धोद्रो आवाजले छोएर गएझै लाग्यो  कैयौं पटक बुवाको डरले गर्दा आमाको आँचलमा गएर लुक्थेँ   
	हो त्यो आँचलले छोएर गएजस्तै लाग्यो  तिहारमा टीका लगाइदिने बहिनीको कलिलो हातले छोएजस्तै लाग्यो  त्यो हावाले छुँदा मेरो स्कुल मेरा सरमिस आसपास र डन्डीबियो खेल्ने साथी पानीपुरी र झालमुरी बेच्ने दाइ मुसा मार्न जाने सतारहरु सप्पैसप्पैले छोइदिएर गएजस्तो लाग्यो  एक हुल चरालाई दायाँतर्फको आकाशमा उड्दै पूर्वतिर गइरहेको देखेँ  मलाई ती चरा पनि आफ्नै लागे  त्यो साँझ आफ्नो लाग्यो  म कहीँ कुनै मानेमा एक्लो छैन यस्तै यस्तै मात्र लागिरह्यो  रिक्सा मेरो आफ्नो घरतर्फ बढ्दो थियो तर मेरो दृष्टिमा परेका सप्पै घर आफ्ना लागे  बाटामा देखिनेभेटिने परिचितअपरिचित सहोदर लागे  कति रूख्खिएको रैछु म  कति न्यास्रिएको रैछु  थोपाथोपा छिटाछिटा भिज्दो छु निथ्रुक्क हुनुछ मलाई  वषौंदेखिको प्यास मेटाउनु थियो  ठ्याक्कै घरै अगाडि रिक्सा रोकाएँ  आमा बाहिरपट्टि आँगनभन्दा अलिक पर दायाँतिर भएको ग्वालीमा हुनुहुन्थ्यो  ग्वालीमा एउटी बाछी मात्र देखिई  बुवा ग्वालीको बायाँतर्फबाट गाई लिएर आमा भएतिर जाँदै हुनुहुन्थ्यो  बाछीको छेवैमा लगेर गाई बाँधिदिनु भो  गाई र बाछी सँगै भए  बाछीले गाईको दूध चुस्न थाली  रिक्सा रोकिनासाथ आमाका दृष्टि मतिर मोडिए  बुवाले पनि आमा किन म भएतिर मोडिनुभो भन्ने जान्न मतिरै मोडिनुभो  एकछिनसम्म एकटकले हेरिरहनुभयो दुवै जनाले  सायद मेरो उपस्थिति पत्यार भएन वहाँहरुलाई  पक्का हुनका लागि बसेकै ठाउँबाट उठेर म भएतिर बढ्नुभो आमा  बुवा पनि आमाकै पछिपछि आउनुभो  म रिक्सावालालाई पैसा दिँदै थिएँ  आमा रिक्सै भए ठाउँमा आउनुभो  म अलिकति हाँस्ने प्रयास गर्दै थिएँ  तर हाँस्न सकिरहेको थिइनँ  किनकिन हाँस्नै जानिनँ  रिक्सा बिदा गरिसकेपछि बुवालाई ढोगेँ  आमालाई ढोगेँ  आमाका केश पहिलेभन्दा धेरै फुलेका थिए  निधारमा चाउरी थपिएका  मलाई एकटकले हेर्दै आमा च्युँडो कमाउँदै पिलपिलपिलपिल रून थाल्नुभो  बुवाले पनि एकछिनसम्म त अपरिचितलाईभै निःशब्द हेरिरहनुभो  मानौं कोही परदेशी साँझमा बास माग्न आएको छ  बुवा पहिलेभन्दा कुप्रिनुभएछ  स्पन्डाइलाइटिस थियो वहाँलाई  केही बेर रोइसकेपछि आमाले आँखा चिम्म गर्नुभो र भावनाद्र भएर सक्दो मुख बिगारी सप्पै आँसु बाहिरतिर निथार्नुभयो  अनि सारीको सप्कोले एकफेर आँसु पुछ्नुभो र मेरो कपाल खेलाउँदै भन्नुभो हिँड् बाबु भित्र  आमा रोएको देख्दा म पनि भावनाद्र भएँ  थुक निल्नै गाह्रो भो  घाँटीका हाडहरु स्थिर भए   
	 
	बुवा पनि निक्कै कमजोर भइसक्नुभएको रहेछ  म पश्चात्तापको शिखरमा पुगेँ  यो सब मेरै कारणले भएको हो  आफूले पाएको दुःख आफूमा मात्र सीमित नराखी मैले वहाँहरुलाई पनि त्यसको भागिदार बनाएँ  सरूवा रोगझैँ सारिदिएँ आफूलाई सङ्क्रमण भएको दुःख  म पापी हुँ  मैले आफूले गरेको पापको सजाए पाउनैपर्छ  र त्यो बेला म केवल आफ्ना बुवाआमा सम्झेर रूनेछु  घर सम्झेर रूनेछु  भित्र गयौं  बहिनी पढिरहेकी थिई  मलाई देख्नासाथ किताबकापी एकातिर मिल्काएर आई  मलाई झ्याप्प अँगालो हाली  ऊ चैं रोइन  अलिकति पनि भावुक भइन  आँखामा बरू बेग्लै किसिमको चमक देखा परेको थियो  अनुहार एकाएक उज्यालिएको थियो  भित्र छिरून्जेलसम्म एउटा पनि प्रश्न गर्नुभएको थिएन बुवाआमाले  उसले एकैचोटिमा पन्ध्रवटा प्रश्न गरी  मलाई उत्तर दिनै गाह्रो पार्ने गरी  धेरैपछि म जीवित भएको थिएँ  मेरो निष्प्राण शरीरमा सास र चेतना पलाएको थियो  बेग्लै किसिमको ऊर्जा कुन्नि कहाँबाट सन्निहत भएको थियो  म छ्याङ्ग भएको थिएँ कैयौं दिनको कोमापछि होस आएको बिरामीझैँ  हो यसैलाई घर भनिन्छ  जहाँ लास पनि बिउँतिन्छ  जहाँ मूर्तिको पनि वाक्य फुट्छ  जहाँ पुगेपछि संसारमा फेरि कतै जाने लोभ जाग्दैन  
	यसै भदौ  गते सार्बजनिक हुन लागेको सुबिन भट्टराइको पुस्तक समर लभको सिक्वेल सायाको पुस्तक अंश 
"
