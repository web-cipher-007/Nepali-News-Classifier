कुम्भकर्ण उर्फ फक्ताङलुङ"कथाबाजे जन्मनु लाखौं वर्षपहिले नै
यही भूगोलको माथिल्लो तलामा
म उमि्रसकेको थिएँ ""
	कथाबाजे जन्मनु लाखौं वर्षपहिले नै 
	यही भूगोलको माथिल्लो तलामा 
	म उमि्रसकेको थिएँ  
	 
	लाखौं वर्षपछि कथाबाजे आइपुगेर 
	कथाले मलाई नुहाइदिनु भएपछि 
	बिस्तारैबिस्तारै निदाउन थालें 
	अन्ततः छिचोल्नै नसकिने कालो निद्राको 
	नटुङ्गिने सुरुङभित्र छिरें 
	हो त्यसैबेलादेखि 
	म फक्ताङलुङ तेसोरी कुम्भकर्ण भएँ  
	 
	म निदाएपछि नै 
	यो तलाउ पोखरीमा पानीको सट्टा 
	रगत जम्न थालेको हो 
	म निदाएपछि नै 
	यो झरना नदीमा पानीको सट्टा 
	लगातार आँसु बग्न थालेको हो  
	 
	म निदाएपछि नै 
	पृथिवी नामको यो बगैंचामा 
	बाह्रैमास शिशिर फुलेर 
	वसन्त रोइरहेको हो 
	यसरी निदाउँदानिदाउँदै 
	म फक्ताङलुङ कुम्भकर्ण हुँदै गएँ  
	 
	म निदाएपछि नै 
	यो घरको सम्पन्न धरती लुटेर 
	अभाव र अनिकाल सुरु भएको हो 
	जीवनको बाक्लो जङ्गलको हाँगाहाँगामा 
	सभ्यता नफलेर 
	आत्महत्या फल्न थालेको हो  
	 
	त्यसपछि नै 
	सत्य इतिहासको खरानीको पहाडबाट 
	हरेक बिहान झुट्टो इतिहास उदाउन थालेको हो 
	घृणाको अग्लो ग्रेटवाल ठडिएर 
	निषेधित ग्रन्थ रच्दै 
	मानिसहरू साँघुरा बाँच्न थालेका हुन्  
	 
	त्यसपछि नै 
	पानीमाथि बलेसी दौडेर 
	पानीबाहिर धेरै मानिस धकेलिएका हुन्  
	 
	त्यसपछि नै 
	चीलको नङ्ग्रामा परेवाको आयु कैद भएको हो  
	 
	विचरा  मेरो काखमा आइपुग्नुपहिले नै 
	मेरा सन्तानहरूका मिर्गौला मुटु र धड्कन 
	झिकेर ओरालैओरालो 
	डफ्फाहरू दगुरेका हुन्  
	 
	हो म निदाएपछि नै 
	यो सृष्टिको सुन्दर नक्सा बिगि्रँदै गएर 
	अहिले यति कुरूप भएको हो  
	 
	त्यसपछि नै 
	प्रत्येक पुस्ताको कलमले 
	मेरो इतिहास उत्खनन नगरेर 
	सुताहा विम्बमा उतारेका हुन् मलाई 
	त्यसपछि नै 
	आउने नयाँ कलमले 
	फक्ताङलुङ मेटाएर कुम्भकर्ण लेख्न थालेका हुन् मलाई  
	 
	यति धेरै लामा शताब्दीहरू निद्राले छिचोलिसकेपछि 
	अब म ब्युँझनुको विकल्प छैन  
	 
	कथाबाजे अब म ब्युँझन्छु 
	कुम्भकर्णबाट फक्ताङलुङ 
	उघारें भने मेरो दाहिने बन्द आँखाबाट 
	आउन बाँकी अहिलेसम्म 
	जम्मै भूकम्पहरू एकैचोटि आउनेछन्  
	 
	कथाबाजे अब म ब्युँझन्छु 
	कुम्भकर्णबाट फक्ताङलुङ 
	उघारें भने मेरो बन्द देब्रे आँखाबाट 
	गहिरो महानिद्राको महासागर चर्काउँदै 
	उठ्नेछ एकैचोटि तर अन्तिमपटक सुनामी  
	 
	फक्ताङलुङः कुम्भकर्ण हिमाल किराँत लिम्बू जातिको पवित्र तीर्थस्थल  मुन्धुमअनुसार प्राकृतिक विपत्ति झेल्ने आस्थाको विम्ब  
	 
	 
	 
	 
	 
"
