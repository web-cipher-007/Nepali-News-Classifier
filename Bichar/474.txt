"साहित्य मरण र दृष्टि""शोक परेको मानिसलाई लाग्छ म यो मृत्युको मेरो शोकको दुन्दुभी जगतमा चर्काउन सक्छु  ""
	मरण साहित्यमा चर्चा गरिने एउटा ठूलो विषय हो  पश्चिमी र यतातिरका साहित्यले मरणशीलताको विषयमा गरेका चर्चामा संसार हेर्ने दृष्टिका प्रष्ट अलग धार देखिन्छन्  मरणशीलताले वैराग्य दुःख भयानक शोक अनि दर्शन जन्माउँछ  एकल व्यक्तिको स्वाभाविक मृत्युले शोक गर्ने कामनमा अनेकौं भावमध्ये गीतात्मक भावना पनि जन्माउँछ  चित्त छिया हुने भक्कानिने वा स्तम्भित हुने घटना पनि हो मृत्यु  कोही व्यक्तिको मृत्युमा बलिन्द्र धारा बगाएर केही बिलौनासहित वा मौन किसिमले रुने मानिस र गइसकेको मानिसको बीचमा एउटा जीवन र अवसानको पुल बनिन्छ  कति मानिसका चलनमा शोक गर्नेले पश्चिमी अपेरामा मेजो सोप्रानोको गहिरो नारी स्वर सदृशको उच्च स्वरमा बिलौना गरेको मैले सुनेको छु  एक दशकजस्तो अगाडि मेरी आमाको वृध्द सानो रोदाँले उज्यालो समाहित गरेर बनाएको मूर्तिजस्तो प्राण पखेरु गएपछिको शरीर बोकेर म कुदेको बेला मबाट त्यस्तै स्वर निस्केको थियो  म आफैँ एक श्रोता भएको थिएँ   
	मृत्युका कुरामा निजत्व आउँछ अनि समाज पनि आउँछ  शोक परेको मानिसलाई लाग्छ म यो मृत्युको मेरो शोकको दुन्दुभी जगतमा चर्काउन सक्छु  मेरो शोकको नाददिग्दिगन्त ध्वनित गर्न सक्छु  यही निजी क्षणमा यस्तै शोक र मायाले आकुलब्याकुल भएको बेला मानिसहरू समाजको तर्फबाट सान्त्वना लिएर आउँछन्  उनीहरूले बोल्ने भाषा उही हुन्छ जुन सधैं सबैले बोल्छन्  तिनै पदावली र ससाना ज्ञानका अमर पुनरावृत्तिहरू बोलिन्छन्  गइसकेको मानिस वा ऊ नभएको अवस्थालाई चुनौती दिने मानिसका साधन हुन्छन्  ती भाषा रङ्ग पत्थर काठ र थरीथरीका धातुहरू हुन्  भाषामा सम्झना लेखिन्छन् काव्य लेखिन्छन्  रङ्ग र रेखामा उसका चित्र बनिन्छन्  मिश्र देशका फेरोहरूका कफनका बाकसमा अति सुन्दर रङ्गहरूमा कुँदिएका चित्रहरूदेखि लिएर पश्चिमी र हाम्रैतिर बनिएका चित्र र मूर्तिकलाहरूमा कुँदिएका सम्झनाका कलास्वरुपहरू र काठ र पत्थरशीलामा कुँदिएका अक्षर आकार र मूर्तिहरूले संसार छोडिबसेका नर वा नारी बालबालिकाहरूका आकारहरूका रचना गरेर तिनलाई छोड्न नसक्नुका चिन्ता अङ्कित गरेका छन्  तिनलाई सहिद बनाउने यस्तै चुनौतीको शृङ्खला हो  मलाई यी शृङ्खलाहरूले ध्यानातीत बनाउँछन्  तर अर्को पक्षले मृत्युलाई विम्बमा लगेर छोड्छ  वियोग र क्षणभङ्गुरता अनि अकिञ्चन अस्मिताको सीमान्त ज्ञानलाई लिएर वैराग्यतिर लान्छ  त्यो पनि एउटा ठूलो विषय भएको छ मानिसको इतिहासमा  तर विम्बमा काव्यमा अनि स्थानमा सोच्नेहरूले जीवनलाई अलिक अलगै हेर्ने रहेछन्  स्कटल्यान्डमा मेरो एकजना भायोलिनवादक साथी थिइन्  ती ठूलो अर्केष्ट्रामा बजाउँथिन्  एक दिन तिनको निम्तोमा म एउटा सिमेट्री वा चिहानस्थलमा गएँ  वसन्त आउन लागेको थियो  जिनले आफ्नो भायोलिन पनि बोकेकी थिइन्  तिनका पि्रयजनको चिहान रहेछ  जिनले त्यहाँ केही थुँगा फूल चढाइन्  मैले पनि एउटा सानो गुच्छा राखें  उनले मधुरो भायोलिनका धुन निकालेर बजाइन्  मैले मृत्यु र जीवनको सम्वन्ध तरल हो कि जस्तो देखें  पर्सिपल्ट जिनले भायोलिन बजाएको ठूलो अर्केष्ट्रामा गएँ  अर्केष्ट्रामा कलात्मक संरचनाभित्रको एक अङ्ग जिनको भायोलिन जीवन र मृत्युको व्यवधान तोड्ने एउटा रचना थियो  छ्यासी वर्षमा जानुअघि आमाले त्यही तरलता र त्यही जीवन र मृत्युबीचको कुरालाई भावना र शास्त्रको गोधूलीमा यसो भन्नुभएको सम्झिन्छु  जीवन हुनु र नहुनुको सीमालाई लिएर आश्चर्यमा नपर्नु  कर्म नछोड्नु  म साहित्यकार भएकोले मृत्युलाई साहित्यकारले रचनाभित्रबाट हेरेको कुरामा चाख राख्छु  नेपालको साहित्य र आम मानसिकतामा मरणलाई हेर्ने तरिका आफ्नै किसिमका छन्  यो लेखले चर्चा गर्न पुग्दैन  मरणको विषयमा हाम्रा धेरै प्रतिक्रियाहरू बौध्द र हिन्दु दर्शनका कुराबाट जन्मिन्छन्  मलाई पश्चिमी दर्शनमा मृत्युमाथि लेखिएका कुराले चकित पारेका छन्  उनीहरूका ठूला दार्शनिक इम्मानुएल कान्ट तिनका स्वघोषित चेला शोपेनहावर र मार्टिन हेदिगरका दर्शनमा उदात्त वा सब्लाइमको मूल तत्व मृत्यु वा अवसानको भय अनि त्यसलाई बिर्सिने उदात्तको खोजी रहेछ  डर र सुरक्षाका भावनाको बीचबाट जन्मिन्छ उदात्त भन्ने तिनीहरूले दर्शनमा मृत्युको चर्चा गरेको कुरा नौलो लाग्यो   
	नेपालमा कल्पनाजनिन सिर्जना गर्ने साहित्यकार कलाकार र संगीतकारहरू मृत्युलाई विरह डर र प्रतीकात्मक भावजन्य अवस्थामा हेर्छन्  जीवनभन्दा ठूलो जीवनबाट हेरिने मृत्युभन्दा पनि ठूलो मृत्यु नेपाली साहित्यिक काल्पनिकीमा धेरै देखिन्छ  महाकवि लक्ष्मीप्रसाद देवकोटाले जीवनको अन्तिम अवस्थामा ब्रह्मनालमा टिपाएका कविताका हरपमा मात्र यी महान कविको काव्य घुमेको हेर्ने अनि त्यस्तो अवस्थामा उनको वाणीबाट निस्केको काव्यिक उद्गारलाई समालोचना र दर्शनका कसीमा घोटेर उनको काव्य मूल्याङ्कन गरिबस्ने समीक्षकहरू मृत्युचेतनाको धुमिल वातावरणलाई काव्यिक चेतनाको कलेवर मान्छन्  क्षय अतिरञ्जक मनोगत अवस्था अनि विमारी र मरणका विम्बबाट रचना हेरिने हाम्रो साहित्य र कलाको काल्पनिकी बलियो छ  त्यसो त त्यसरी हेर्नेमा कसैको विमति हुन सक्तैन  पीडा पाएको मान्छेको पीडाको वर्णन आपैमा एउटा अन्तिम अधिकार हो  अस्मिताको सीमान्त अवस्थाको कुरा गर्दा कसले पो नराम्रो भन्ला  
	र  तर साहित्यिकहरू शोकलाई पाठमा उतार्दा एउटा कुरालाई धन्द्याउन बिर्सिन्छन्  ठाडो शोक बिलौना काँचो घटनाको वर्णन साहित्य होइन त्यो प्रतिवेदन हो कूटनीति हो  साहित्यमा मरण एक ध्यानपछिको लेखन हो  त्यसो त पश्चिमी दर्शनमा भाषाको अस्थिरतालाई अर्थको अडबाङ्गे अवस्था वा एपोरियालाई समेत मृत्यु भन्ने रहेछन् विद्वानहरू  म त्यता जान्न  तर म एकाध घटनाहरूमा मेरो भनाइ राख्छु   
	पाँच वर्षअघि गुरुकुलमा जगदीश घिमिरेको संस्मरण अन्तरमनको यात्राको विमोचन भयो  उनी माइलोमा क्यान्सरले पीडित भएको अवस्था भएकोले त्यो कृतिलाई उनको हंसगीत वा अन्तिम रचनाको रुपमा लिइयो  समीक्षकहरू गंभीर दर्शकदीर्घाको अगाडि अधिमृत्यु व्याख्या राखिरहेका थिए  मृत्युको भयबाट निःसृत त्यो लेख र संस्मरणलाई अन्तिम मानेर भएको त्यो सभामा लेखकले पनि एकाध आँशुले सिचेर आफ्नो जीवनलाई जगतमा राखिदिए  मैले त्यो सबै कुरामा साहित्यपाठ रचनाभन्दा अलग मनोगत रचना आरोपित भएको देखें  मैले पनि बोल्नु थियो  त्यो संस्मरणभित्रको घिमिरेको जीवनले ओतप्रोत लेखन पढेको थिएँ  मैले माथि गएर एउटै कुरा भने यहाँ यस्तो लाग्छ दर्शर्कदीर्घामा हेलिकन पर्वतबाट झरेका सबै अमर देवताहरू बसेका छन् अनि यी जगदीश नामधारी मनुवा एकमात्र मरणशील रोग र ब्याधिले आक्रान्त प्राणी हुन्  साहित्यमा यस्तो हुँदैन  साहित्य अतिरञ्जक प्रतिवेदन होइन  अहिले पनि ती घिमिरे काव्य कथाहरू निकालेर सक्रिय छन्  तर मानिसहरू उनको त्यो जीवन्त रचनालाई मरणशील मानिसको एकमात्र अकिञ्चन वाणी मानेर बोलीलेखी हिंडेकै छन्   
	केही हप्ता पहिले विराटनगरका प्रख्यात र यो राष्ट्रका एक बलिया कवि कृष्णभूषण बलको मृत्यु भयो  तिनले काठमाडौ एक्लैले नेपाल बोक्न सक्त्ौन भन्ने कविता लेखेर उद्घोष गरिसकेका थिए  मैले त्यो कुरा उन्ाको मृत्युमा देखें  उनको मृत्युमा उतैका कवि मनुमञ्जिलले यिनको मार्मिक र सुन्दर ओविचुअरी लेखेर अखबारमा छपाए  खास कविको मृत्युमाथि लेखिने कुरा तिनको त्यो लेखजस्तो हुन्छ जहाँ मृत्युको राजनीति छ्रैन मृत्यु प्रतिवेदन भएको छैन अनि मरणलाई लिएर मानिसका मनमा अनावश्यक प्रभावको खेती गरिएको छैन  कविको मृत्युमाथि नेपाली साहित्यमा त्यस्ता ओबिचुअरी सायद थोरैमात्र लेखिए कि त  आपनो काव्यमाथि तिनको प्रभाव नैरन्तर्य तिनले मृत्यु र जीवनलाई लिएको कथा त्यस लेखमा छ  कवि बलले प्रभावित पारेका विराटनगरका महिला कविहरूका अखबारमा आएका भनाइले झन् द्रवित भएँ  कवि सविता गौतम दाहालले भनिन् मैले उनको विम्ब रचना गर्ने विधिबाट प्रेरणा लिएँ  ती बलको भनाइ सम्भिन्छिन् तिमी कविता लेख्ता आफूलाई ऐनाभित्र हेर विम्ब सम्वादिक हो बुझ  यो अधिचेतनाको सम्झना अतिरञ्जना होइन  ज्योति जङ्गल कवि बलबाट पाएको लगनशीलताको प्रेरणा सम्भिन्छिन्  कवि सुमन पोखरेल बलका कविताको अंग्रेजी रुपान्तरणमा जुटेको सम्भिन्छन्  मलाई पनि यिनले एउटा कविता अनुवाद गराए  विराटनगर र पूर्वका नरनारीले बलको अन्तिम यात्रा गराए  मलाई लाग्यो त्यो शेाक र कविको जीवन अनि विषयमाथि गरिने सम्पूर्ण कर्मको एक उदाहरण थियो  नेपालमा साहित्यकारको मात्र मृत्यु भएको छैन  हजारौं नरनारी युध्दमा मरे  अनेकौं संस्मरणहरूमा मृत्युका वर्णन आउँदैछन्  मेरो विचारमा शोक रचना र स्मृतिहरूलाई पनि सिर्जनाको पध्दतिभित्रबाट हेरुन् साहित्यकारहरूले  जीवन र अवसानको द्वन्द्वलाई जीवनकै अभिव्यञ्जना मानेर साहित्यकारले लेखे भने त्यसले मृत्युलाई अपमानित गर्दैन  मृत्युलाई जीवनबाट लेख्नु उदात्त सबलाइम चेतना हो कि त  
"
