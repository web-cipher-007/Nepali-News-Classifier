"पुस्तक कुकुर र राजा"पुस्तक  पाठकसित पठनको जिज्ञासा र एकाग्रता सिवाय कहिल्यै केही नमाग्ने"
	पुस्तक  पाठकसित पठनको जिज्ञासा र एकाग्रता सिवाय कहिल्यै केही नमाग्ने आफूसित जो भएको दिन कहिल्यै कत्ति कन्जुसी नगर्ने  पुस्तक  सुखदुःखको साथी अन्धकारको प्रकाश निराशाका क्षणको आशाको फिलुङ्गो विफलताका क्षणको सान्त्वनाको ढाडस विगतका प्रतिभाहरूका अनुभवअनुभूतिको सुरक्षित वासस्थल आगतका प्रतिभाहरूको सिर्जनयात्राको भरपर्दो सहारा  अरू त अरू भ्रष्टाचारी र तानाशाहसमेतको कारागारको उदार साथी  यस्तो पुस्तक अहिले छिमलछिमल गरी आफ्नो कैदकक्षबाट फुत्तफुत्त बाहिर खुला डबलीमा निस्किरहेछ  फाइन पि्रन्टवाले बुक वर्म को साहित्यिक कुम्भमेला सिद्धिनु के थियो साझा प्रकाशनको मेला सुरू भइहाल्यो   
	अगोचर भगवान्का भक्तका निष्प्राण शक्तिपीठ जस्तो हो पुस्तकप्रेमीका लागि  त्यस्तै हो जीवन्त पुस्तकहरूको रमणीय मेला  र नै त गएँ म उमङ्गले फुरूङ्ग पर्दै मेरो डब्लुटी मित्र पुस्तकको दर्शन गर्न राष्ट्रिय सभागृह भृकुटीमण्डपमा  पुस्तक प्रदर्शनीको विशाल टहरोभित्र जब पसेँ भद्रगोल परिवेशमा म त्यसैत्यसै निसासिएँ  प्रदर्शनीको अस्तव्यस्त दृश्य मेरा आँखामा नराम्ररी बिझायो  कुन स्टलको टेबिल कहाँ टुङ्गिन्छ र कहाँदेखि अर्को सुरू हुन्छ मेसो पाउनै गाह्रो  पुस्तकका प्रकारहरू सर्वत्र छ्यासमिस भएका छन् कहाँ के खोज्ने हो मेसो पाउनै गाह्रो  फेरि पुस्तकको मूल्य बुझाउन लम्बेतान लाममा उभिएर अत्यास लागुन्जेल पालो कुर्नुपर्ने  मेलो न मेसो अलिबेर यो छेउदेखि ऊ छेउसम्म रनभुल्ल मुद्रामा म घुमेँ  छक्क परेँ जता हेर्यो ठेलीका ठेली अनुदित पुस्तकहरू कति धेरै  त्यहाँ कार्लमाक्र्सको दास क्यापिटलदेखि लिएर चाल्र्स डार्बिनको ओरिजिन अफ स्पिसिससम्मका अनुवादहरू हाजिर छन्  यता संस्कृत वाङ्मयबाट नेपालीमा उल्थ्याइएका पुस्तकहरू पनि कतिकति  अनि इलम बिनाका डुकुलन्डुहरूको भयावह भीड भएको यस उद्यमविहीन देशमा साहित्यको नाउँमा कति चाँच्चाँडो कति धेरै पुस्तक छापिएका  यसो हेर्दा पुस्तक पढ्नेभन्दा पुस्तक लेख्ने धेरै भएजस्तो लाग्ने  विषय र शिल्पको गुणवत्ताका दृष्टिले ती अनेकानेक पुस्तकहरू कस्ता होलान् मलाई थाहा छैन  परिमाणको चाङका दृष्टिले भने भृकुटीमण्डप पुस्तक मेलामा आज रमिता छ  उखर्माउलो गर्मी भएर टहरोबाहिर निस्कने तरखरमा थिएँ म  पिँडुलामा कुनै तात्तातो भुवादार चिजले स्पर्श गरेको आभास भयो मलाई  हेर्छु त मेरीबास्सै त्यहाँ त भयङ्कर कुकुर पो छ  पुस्तक मेलामा कुन पाजीले कहाँबाट किन ल्यायो यो पाजी कुकुर  एक अपरिचित पुस्तक सिकारीले परिचित लाग्ने आँखाले हेर्दै मेरा कानमा खुसुक्क भन्यो दाइ सवारी छ रे  यो सवारीको सुरक्षाजाँच गर्ने कुकुर हो रे  कुकुर अघि लाएर पुस्तक मेलामा सवारी हुने को हो त्यो उपरवाले शठ  झोँक चलेको क्षणमा मेरो कण्ठबाट निकै चर्को स्वर फुत्किहाल्यो  कुकुर डोर्याउने सुरक्षाकर्मीले हान्ने आँखाले मलाई पुलुक्क हेर्यो  अनि म फटाफट बाहिर निस्केँ   
	बाहिरको वातावरण त अघि नै रणभूमिजस्तो भइसकेछ  जता हेर्यो प्रहरी नै प्रहरी  वाकीटकीमा कुरा गर्दै गरेका कोही लाठा बोकेर यताउता हिँड्दै गरेका कोही  अनि कोही बन्दुक बोकेर असिनपसिन गर्दै कुदिरहेका  कोही ढाल बोकेर मूर्तिसमान खडा भएका  कोही कतै पुस्तकप्रेमीहरूका झोला खोतलिरहेका कोही तिनका छाती र नितम्बका खल्तीहरू छामछामछुमछम गरिरहेका  पर भित्तामा हामीलाई पक्रिएर कोच्न तम्तयार राखिएको सैनिक गाडी छ  अहो  सुरक्षाको नाउँमा कुकुरलाई अघि लगाएर सवारी हुने को हो त्यो मनुवा  के सिंहासनबाट लखेटिएको अत्याचारी राजा फर्केको हो  होइन दाइ मेरो छेउमा वाल्ल परेर उभिएको एक जवानले भन्यो यो त टोपी लाउने नयाँ राजाको सवारी पो हो  एत्तेरी अन्तरे  तनावले मेरा कन्चट ताते  र चिया पिउने मनसुवाले म हत्तपत्त बाहिर सडकमा निस्किएँ   
	चियाको स्वादमा राजोन्मुख टोपीधारीको वाक्कलाग्दो झझल्को आइरह्यो  र चिया खाएको नखायै भयो  म फेरि प्रदर्शनीस्थलतिर लम्किएँ  झोला हेरूँ त सर  गेटमा उभिएको प्रहरी जवानले हात लम्काउँदै भन्यो  ठूलाठालुको गाथगादी ताक्ने बम मसित छैन भाइ  किन हेर्ने  मुसुमुसु हाँस्दै  
	मैले सोधेँ  सवारी छ सर  झोला छाम्दै विनयशील भावमा उसले कुरो खुलायो  सवारी कसको राजाको हो  हो राजा जस्तैको  अहिले राष्ट्रपति भन्ने छन् नि हो तिनको  ढुक्कै उसले भन्यो  जवानले कथित सुरक्षाको कर्मकाण्ड पूरा गर्न मेरो नितम्ब पनि छामिहाल्यो   
	भित्रको वातावरण नियालेँ  प्रहरीको लर्को र बेचैनीकारी चहलपहल झनै बढेको छ  पुस्तक प्रदर्शनीको लय नराम्ररी भङ्ग भएको छ  र मेला भर्न आउनेहरू आँखाआँखामा क्रोध र क्षोभ बोकेर खासखुसखासखुस गरिरहेका छन्  गणतन्त्र नेपालमा राजतन्त्रको भूतको हाकाहाकी विरोध गर्ने दम त्यहाँ म देख्दिनँ  मानौँ कायरता र लाचारी नै यस देशको चारित्रिक गुण वा दुर्गुण हो  हामीले समवेत स्वरमा भन्न सक्नुपथ्र्यो नागरिकको डरले थुरथुर हुने राजोन्मुख टोपीधारीहरूलाई पुस्तक मेलामा आतङ्कका लहर फैलाउने अधिकार कसले दियो  यस्तै आचरण गर्नु छ त तिनले पुस्तक छान्नु किन पर्यो  किन्नु किन पर्यो  पढ्नु किन पर्यो  एकजना ठालुको सुरक्षार्थ हजारौँ पुस्तकप्रेमीहरूको मानसिक चैन बिथोल्नु किन पर्यो  
	ह्वाङ्ग द्वारबाट प्रदर्शनी कक्ष चियाएर हेरेँ  त्यहाँ सुरक्षा आतङ्क अझ बढेको छ  भित्र सर्वत्र बर्दीधारी र सहजै चिनिने सादा पोसाकधारी सुरक्षाकर्मीहरूको बिगबिगी छ  बाहिरबाट अभि सुवेदी कालो कोट जखेर लम्रङलम्रङ आएको देखेँ  वातावरणको गन्ध सुँघेर प्रदर्शनी कक्षमा पस्दै नपसी दिक्क मनस्थितिमा ती लगत्तै बाटो लागे  झन्डै दुई घन्टाको तनावपछि जनसाधारणको सातो लिने साइरिन बजाउँदै सवारीको गाडीको लर्को प्रकट भयो  गाडी गनेँ एक दुई पाँच सात नौ अहो  एकजना नाथेको सवारीमा त्यतिका गाडी  त्यो कसलाई देखाउन हो  कङ्गाल देशमा कुन दम्भी मनोभावको अभिव्यक्ति हो त्यो  के हिजो श्रीपेचधारी राजा यसै गर्थे भनेर तिनको बिँडो थाम्न हाम्रा टोपीधारी उपरवालेले आँखा चिम्लेर उनैका पाइला पछ्याएको हो  
	कुकुर लाठा बन्दुक ढाल र पक्राउ गरिने वाहनको सहाराले वातावरणमा आतङ्कको गाढा रङ्ग लेपेर आएका राष्ट्रपति महोदयको सवारी पुस्तक प्रदर्शन कक्षतिर चलाइयो  अब दृश्यमा फगत राष्ट्रपति देखिए र पुस्तकहरू तिनको सुरक्षार्थ रचिएको भयकारी वातावरणको छायामा परे  भित्र निसास लाग्यो र चैनको सास फेर्न म बाहिर निस्केँ  सामाजिक जीवनमा व्याप्त अभाव असुरक्षा अन्योल र अनिश्चितताबाट बाहिर निस्केर अलिबेर चैनको सास फेर्न पुस्तकप्रेमीहरू मेलामा भेला भएका थिए  बित्थाको सवारी आतङ्कले तिनको चैनको आशालाई बेचैनमा बदलिदियो   
	बाहिर खासखासखुसखुस चल्यो  यसरी नै अझ कठोर सवारी हिजो पनि भएको थियो  एक रूष्ट मानवले चित्तको तीतो पोख्दै भन्यो  हिजो राजोन्मुख प्रधानमन्त्रीको सवारी भएको थियो  तिनले त हरे भित्रका सारा मानिसलाई बाहिर खेदे  अनि प्रदर्शन कक्ष कब्जा गरेर तिनले एक्लै पुस्तकहरू नजर गरे  प्रधानमन्त्री हेरी राष्ट्रपति त कतिकति उदार  यिनले अरू जे गरे पनि भित्रकाहरूलाई बाहिर निकालेर भित्रको सत्तै कब्जै त गरेनन् नि  सुनेर म मनमनै हाँसेँ  अहो  त्यो तिनको कत्रो कठोरता र यो यिनको कत्रो उदारता  
	बाहिर चौरमा बसेर सत्तारोहीहरूको चरित्रबारे मैले निकैबेर गम खाएँ  जो आफ्नो वास्तविक योग्यता प्रतिबद्धता त्याग र योगदानको बलले स्वाभाविक रूपले सत्ताको सिँढी चढ्दै माथि पुग्छ उसमा केही न केही विनयशीलता करूणा र परोपकारिताको भाव हुन्छ  उसले अरूका आँखाका ऐनामा आफूलाई हेर्ने र आफूलाई ठीक साइजमा राख्ने जमर्को गरिरहन्छ  लोकका दृष्टिमा आफू देखिन चिनिन र मानिन उसले वाहियात ठाँटबाँट र फाइँफुट्टी गर्नु पर्दैन  राजनीतिको नाटकमा काकताली षड्यन्त्र चाकरी र तिगडमको सहाराले उफारिएर जो सत्तामा आफ्नो हैसियतभन्दा उपल्लो उचाइमा पुग्छ उसका खुट्टा भुइँमा हुँदैनन्  भुइँफुट्टा भनिने पात्रहरू सायद यस्तै त हुन्  के पुस्तक मेलामा कुकुरादिको पछि लागेर हुनगएको राजोन्मुख पात्रहरूको सवारीको चुरिफुरीको अर्थ यसरी बुझ्न सकिन्छ  खै को जानोस्  
	 
	 
	 
	 
"
