संगठित राजनीतिक हस्तक्षेपको खाँचोदलहरू सञ्चालनमा सशक्त हस्तक्षेपविना नेपालमा जनउत्तरदायी दलहरूको विकास सम्भव छैन "
	संविधानसभाको अवसानले नेपालको राजनीतिलाई सकारात्मक दिशामा लैजानका लागि एउटा मौका सिर्जना गरेको छ  धेरैलाई यो विचार गैरलोकतान्त्रिक लाग्ला  आखिर नेपालको इतिहासमा सामाजिक हिसाबले यो सबभन्दा बढी समावेशी संस्था थियो  उच्च जातका ठूलाठालु पेसेवर राजनीतिज्ञ तथा अरू केही पनि दक्षता नभएका पुरुषहरूको हैकम रहने गरेको नेपालको राजनीतिमा पहिलोपल्ट यति धेरै महिला दलित जनजाति मधेसी तथा मुस्लिम समुदायका प्रतिनिधिहरू नेपाली राज्यको नयाँ खाका कोर्न उपस्थित भएका थिए यो संस्थामा  तर वास्तविकता के हो भने यो संस्थाले काम गरेन र यो संस्थाले काम नगर्नुमा यसको समावेशी चरित्र कत्ति पनि दोषी छैन   
	यसको सम्पूर्ण दोष अहिलेका राजनीतिक दलहरूको चरित्रमा छ जसका कारणले संविधानसभाको नियन्त्रण कहिले पनि यसका सदस्यहरूको हातमा रहेन  यो थोरै दलका थोरै पुरुष मालिकबाट नियन्त्रित थियो र यसको कामकारवाही यी मालिकबीच रिसोर्टका बन्दकोठामा गरिने धमिलो लेनदेनमा कैद भएका थिए  दुःखको कुरा यस संस्थाका सदस्यहरूले पनि आफ्ना मालिकलाई कुनै हिसाबले चुनौती दिन सकेनन् अवसानको अन्तिम क्षण संविधानसभा भवन परिसरमा नारा लगाउने बाहेक  असल लोकतन्त्रका लागि हाम्रो सामाजिक सांस्कृतिक तथा भौगोलिक विविधतालाई प्रतिनिधित्व गर्ने अनुहारहरू त चाहिन्छ तर त्यतिले पुग्दो रहेनछ  त्यससम्मत संस्थागत संरचना तथा संस्कार पनि चाहिने रहेछ  
	लोकतन्त्रमा चुनावले त्यस्ता संरचना तथा संस्कार खडा गर्ने मौका प्रदान गर्छ  नेपाली राजनीतिमा हावी भएका अहिलेका दलहरू भित्रैबाट छिट्टै संस्थागत परिवर्तन हुनसक्ने र नयाँ संस्कार बस्नसक्ने सम्भावन एकदम कम छ नागरिकहरूको दह्रो प्रयासले यिनीहरूलाई बाध्य बनाइएन भने  समयक्रममा यी दलहरूमा हुने विभाजनहरू पनि त्यसतर्फ लक्ष्यित हुनुभन्दा पनि नयाँनयाँ मौजाहरू खडा गर्ने र मालिक बन्नेमै सीमित छन्  राजनीतिक दलका संस्कार र आम नागरिकका चाहनाहरूबीच डरलाग्दो खाडल छ  बहुदलीय लोकतान्त्रिक व्यवस्थामा सार्वभौम नागरिकहरूको अभिमत पाएर राज्य संचालनको जिम्मा दलहरूले लिने नै हो तर खराब दलहरूलाई ज्युँकात्युँ राखेर हामी असल राज्यव्यवस्थाको आशा गर्न सक्दैनौ   
	त्यसैले यदि गम्भीर रूपमा जनउत्तरदायी राजनीतिक संस्थाको निर्माणमा लाग्ने हो भने त्यसलाई नै एउटा महत्वपूर्ण मुद्दा बनाएर नयाँ राजनीतिक समूहहरू अघि आउनैपर्छ चुनावी राजनीतिमा  तर बिर्सन नहुने कुरा के हो भने यी समूहहरूले हामी अब सुशासनका लागि लड्छौ भन्ने ढ्याके गफ गरेर चल्दैन नत खालि अहिलेका दलहरूका नेताहरूलाई मनपरी गाली गरेर नै पुग्छ  नेपाली नागरिकहरूको ठूलो हिस्सा अहिलेका सबैजसो दलहरूबाट विरक्त भएका छन् तर उनीहरू आमरूपमा आशा जगाउने नयाँ राजनीतिक प्रकृयाको अपेक्षामा पनि छन्  यति धेरै समावेशी संविधानसभाको अन्त्य हुँदा आम मानिसहरू किन अहिले शान्त छन् त भन्ने कुरा बुझियो भने पनि यो प्रष्ट हुन्छ   
	नेपालमा राजनीतिक दलहरू संचालनका चार ज्यादै महत्वपूर्ण र ठोस क्षेत्रमा सशक्त हस्तक्षेपविना जनउत्तरदायी दलहरूको विकास सम्भव छैन  पहिलो हो दलहरू भित्रको नेतृत्वको समयावधिको किटान  दोस्रो दलहरूभित्र हुने वित्तीय कारोवारको पारदर्शिता  तेस्रो नेपाली समाजभित्रका वास्तविक समस्या र सम्भावनाको पहिचान गरेर राजनीतिक कार्यक्रमहरूको निर्माण गर्ने नियमित संस्थागत व्यवस्था  चौथो संगठनभित्र नेपाली समाजको सामाजिक सांस्कृतिक उमेरगत तथा भौगोलिक विविधताको प्रतिनिधित्व  यी चार क्षेत्रमा उदाहरण प्रस्तुत गर्नेगरी नयाँ राजनीतिक संगठनको निर्माण गर्ने हो भने निर्णायक रूपमा नेपालको राजनीतिलाई सकारात्मक दिशा दिन सकिन्छ   
	नेतृत्वको समयसीमा 
	नेपालमा राजतन्त्र त गयो तर नेपालमा रहेका हरेक दलहरूमा राजाहरू छन् रानीहरूले कब्जा गरेको कुनै दल अहिलेसम्म अस्तित्वमा छैन  राजा भनेको मतलब यसका नेताहरू बाँचुन्जेल यी दलहरूका मालिक भैरहन चाहन्छन्  यिनीहरूलाई लाग्छ दलहरू भनेका यिनका निजी मौजा हुन्  यी सकेसम्म कुर्सीबाट टसमस गर्न चाहँदैनन्  कतिपय त आफ्ना उत्तराधिकारी पनि आफ्नै सन्तानलाई सुम्पिन लालायित पनि देखिन्छन्  कहिलेकाही हुने पार्टी अधिवेशनहरूमा प्रतिस्पर्धा भएजस्तो देखिए पनि त्यो प्रतिस्पर्धा नितान्त सीमित मानिसहरूबीच मात्रै हुने गर्छ युगौंसम्म  यी मानिसहरूको हैकमबाट दलहरूलाई मुक्त गर्ने हो भने संवैधानिक रूपमै बढीमा दुई कार्यकालमात्र एउटा पदमा बस्नसक्ने प्रावधान राख्नैपर्छ  नयाँ राजनीतिमा लाग्नेले आम मानिसबीच त्यो कुराको प्रतिवद्धता जाहेर गर्नैपर्छ  नेतालाई जतिसुकै गाली गरौं हामीले तिनीहरू जीवनभर दलका मालिक भैरहने कानुनी आधारहरू नभत्काइकन तिनबाट परिवर्तनको अपेक्षा गर्न सक्दैनौं  सीमित समयसम्म निर्णय गर्ने स्थानमा बस्न सकिने व्यवस्था भएपछि यिनीहरू पनि राजनीतिबाट बाहिर निस्केको दिन पछि के गर्ने भन्ने कुरा सोच्न बाध्य हुनुपर्छ  अहिले मानिलिउँ प्रचण्डको समयसीमा सिद्धियो  उनी के गर्लान् त नेपाली समाजमा वा विश्वको कुनै ठाउँमा  अहिलेको संस्थागत परिवेशमा उनलाई यसबारे सोच्नै पर्दैन  मोटामोटो गफ र राजनीतिक तिकडम बाहेक उनीसँग अरू के छ भन्ने कुरा कम्तीमा आम मानिसले देख्न पाएका छैनन्  यस्तै प्रश्न अरू नेताहरूको बारेमा पनि सोचौ न  यिनीहरूले आफ्नो दलभित्रको धुले राजनीतिमा लड्नेभन्दा बढी नेपाली समाजमा केचाहिं रूपान्तरणकारी क्षमता राख्छन्   
	पैसाको कुरा 
	नेपालमा राजनीतिक दल संचालनका लागि पैसा कताबाट आउँछ  कति आउँछ  दलहरूले कसरी यसको हिसाबकिताब राख्छन्  आम मानिसलाई यसको जानकारी गराउनुपर्ने कुनै बाध्यकारी व्यवस्था छैनन्  चुनावमा भोट हाल्ने नागरिकहरूप्रति कायम गरिनुपर्ने उत्तरदायित्वका लागि यो न्यूनतम कुरा हो  यसका लागि एकदमै स्पष्ट कानुनी तथा संवैधानिक व्यवस्था हुनैपर्छ  नेपालमा ठूलठूला क्रान्तिकारी गफ वा विकासे आश्वासन दिने दलहरू त छन् तर साँच्चिकै व्यवहारमा पैसोचाहिं कसरी व्यवस्थापन हुने गरेको छ भन्ने कुरा पारदर्शी रूपले सार्वजनिक गर्ने एउटा पनि दल छैनन्  वास्तवमा नागरिकहरूका सामु विश्वसनीय प्रतिवद्धता जनाउने हो भने नागरिकहरूले मायाले दिएका एकएक रूपियाँले दल चलाएर देखाउन सकिन्छ नेपालमा  मोटामोटा गफमा मस्त हुने राजनेता वा नेपालका धेरैजसो बुद्धिजीवीबाट यसको अपेक्षा गर्न सकिन्न  तर यो पैसोको मामलामा प्रष्टता नल्याइकन हाम्रो राजनीति सुधि्रने कुनै गुञ्जाइस छैन   
	राजनीतिक कार्यक्रम बनाउने प्रक्रिया 
	दलहरू खालि पदको समयसीमा तथा पैसामा पारदर्शी भएरमात्र पुग्दैन  राज्य संचालन गर्ने भनेको अहिले भैरहेको राज्यलाई जसरी पहिला चलेको थियो त्यसरी नै चल्न दिने होइन  राजनीति भनेको नेपाली समाजमा नागरिकनागरिक बीचको सम्बन्ध नागरिक तथा राज्य बीचको सम्बन्ध तथा नागरिक र प्रकृति बीचको सम्बन्धमा परिवर्तन ल्याउनका लागि गरिने हस्तक्षेप हो  त्यो हस्तक्षेप अनगिन्ती रूपमा गर्न सकिन्छ  इतिहास साक्षी छ नेपालमा हिन्दुकरणको प्रकृया राज्यबाट निर्देशित प्रकृया थियो  त्यसैगरी नेपालमा अहिले को धनी को गरिब छ भन्ने कुराको आधार राज्यले लिएको स्रोत परिचालनको प्रकृया रहेको छ  साथसाथै राज्यका नीतिले नै बन मासिने हो वा संरक्षित हुने हो नदीमा बाढी आउँछ वा आउँदैन माटोको उर्वरा शक्ति जोगिन्छ वा नष्ट हुन्छ भन्ने यावत कुराहरू तय हुन्छ   
	समावेशी अनुहार  
	यदि नयाँ संगठन नेपालव्यापी हुने हो भने यसमा नेपालभित्रको विविधता झल्किनैपर्छ  यस बारेमा यति धेरै छलफल भएको छ कि धेरै व्याख्या अहिले आवश्यकता पर्दैन होला  तर यो कुरा सम्बोधन नगरी कुनै पनि राजनीतिक संगठनले सामाजिक वैधानिकता हासिल गर्नै सक्दैन   
	यी एजेन्डाहरू नागरिकहरूबाट जबर्जस्त रूपमा उठ्नैपर्छ हाम्रो राजनीतिलाई असल बाटोमा हिंडाउने हो भने  त्यसको साथै नयाँ राजनीति गर्ने जोशजाँगर भएकाका लागि पनि यी परिवर्तनका एजेन्डाहरू आत्मसात गर्नु नयाँ अवसर पनि हो  नेपालमा अहिले सामाजिक रूपले इमानदार छवि भएकाहरूले एउटा ठोस कार्यक्रमको आधारमा यी चार कुराहरूको प्रतिवद्धता जाहेर गर्नेगरी संगठित राजनीतिक प्रयत्न गर्ने हो भने अहिले भैरहेका दलहरूका लागि ठूलै चुनौती हुन्छ   
	बाबुराम भट्टराईले चुनावको घोषणा गरेर नेपाली नागरिकसामु एउटा अवसर सिर्जना गरिदिएका छन् नयाँ राजनीतिको विस्तार गर्ने  कांग्रेस र एमालेले यो चुनावको वैधतामा प्रश्न उठाएका छन् तर पनि कुनै समय ताजा जनादेशका लागि नागरिकसामु सबै जानैपर्छ  यो अवसरमा संगठित नयाँ राजनीतिको प्रयास नगर्ने र राजनीतिक दलहरूको नेतृत्व प्रकृया वित्तीय पारदर्शिता तथा समावेशी चरित्रमा सशक्त हस्तक्षेप नगर्ने हो भने आउने धेरै वर्ष हामी फेरि राजनीतिको उही फोहोरी खेलको पुनरावृत्ति देखिरहन बाध्य हुनेछौं  नागरिकहरूले आफ्नो राजनीतिक दायित्व बहन नगर्ने हो भने उनीहरूलाई अरूलाई गाली गर्ने नैतिक अधिकार पनि रहँदैन  
"
